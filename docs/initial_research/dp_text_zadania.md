Úplné ochránenie produkčných systémov exponovaných do verejných sietí proti zlovoľným činiteľom  neexistuje. Preto sa diplomová práca zameriava na výskum v oblasti informačnej bezpečnosti na detekciu a mitigáciu zlovoľnej aktivity za účelom zvyšovania bezpečnosti týchto systémov. Aktuálny výskum využíva nástroje (napr. honeynet, honeypot a sandbox) ako prostriedky pre oklamanie zlovoľného činiteľa s cieľom donútiť ho využiť ľubovoľné dostupné prostriedky pre realizáciu jeho agendy. Vysoká sofistikovanosť zlovoľných činiteľov kladie zvýšené nároky na nástroje používané pri výskume ich aktivity. Z toho dôsledku je potrebné na strane výskumníkov v informačnej bezpečnosti disponovať schopnosťou vytvárať vierohodne klamlivé ciele, ktoré motivujú činiteľov realizovať pokus o kompromitáciu nastraženého systému. V súčasnosti je možné vďaka širokému spektru open-source technológií realizovať systémy pre pozorovanie zlovoľnej aktivity i na úrovni vytvorenia samostatnej a uzavretej infraštruktúry. Analyzujte možnosti nástrojov typu honeynet, honeypot a sandbox a popíšte ich možné využite v skúmanej oblasti. Analyzujte možnosti realizácie systému honeynet tak, aby zbieral relevantnú telemetriu a dáta z pozorovanej aktivity zlovoľného činiteľa od vstupu do systému po jeho výstup zo systému predchádzjúci realizáciou zlovoľného cieľa. Navrhnite vhodné metódy, algoritmy alebo postupy s použitím open-source technológií vyplývajúcich z analýzy, ktoré umožnia následné pozorovanie a telemetriu uchovávať a dodatočne analyzovať. Navrhnuté metódy implementujte a aplikujte do honeynet systému a overte jeho použiteľnosť vo výskumnej oblasti.
