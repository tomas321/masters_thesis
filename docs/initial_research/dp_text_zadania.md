Pretože neexistuje spôsob, ako produkčné systémy exponované do verejných sietí úplne ochrániť proti zlovoľným činiteľom, zameriava sa výskum v oblasti informačnej bezpečnosti na detekciu a mitigáciu zlovoľnej aktivity za účelom zvyšovania bezpečnosti týchto systémov. Výskum pritom využíva nástroje (napr. honeynet, honeypot a sandbox) ako prostriedky pre oklamanie zlovoľného činiteľa s cieľom donútiť ho využiť ľubovoľné dostupné prostriedky pre realizáciu jeho agendy. Vysoká sofistikovanosť zlovoľných činiteľov kladie zvýšené nároky na nástroje používané pri výskume ich aktivity, v dôsledku čoho je potrebné na strane výskumníkov v informačnej bezpečnosti disponovať schopnosťou vytvárať vierohodné klamlivé ciele, ktoré motivujú činiteľov realizovať pokus o kompromitáciu nastraženého systému. V súčasnosti je možné vďaka širokému spektru open-source technológií realizovať systémy pre pozorovanie zlovoľnej aktivity i na úrovni vytvorenia samostatnej a uzavretej infraštruktúry. Analyzujte možnosti nástrojov typu honeynet, honeypot a sandbox a popíšte ich možné využite v skúmanej oblasti. Analyzujte možnosti realizácie systému honeynet tak, aby zbieral relevantnú telemetriu a dáta z pozorovanej aktivity zlovoľného činiteľa od vstupu do systému po jeho výstup zo systému, prípadne realizáciu kľúčového cieľa. Navrhnite honeynet s použitím vhodných metodík, algoritmov, postupov a open-source technológií vyplývajúcich z analýzy  a to spôsobom, ktorý umožní pozorovania a telemetriu uchovávať a dodatočne analyzovať. Implementujte navrhnuté riešenie a overte použiteľnosť metodiky.
